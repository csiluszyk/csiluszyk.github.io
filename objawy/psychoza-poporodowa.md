---
layout: page
title: Psychoza poporodowa
img: psychoza.jpg
---

Psychoza poporodowa występuje znacznie rzadziej niż depresja poporodowa. Szacuje się, że dotyka ona jedną do trzech na 1000 matek. Początek psychozy występuje zazwyczaj w pierwszych 1-4 tygodniach po porodzie. 

Psychoza poporodowa to poważna choroba psychiczna, którą należy traktować jako stan nagły. Należy jak najszybciej skontaktować się z lekarzem w celu przeniesienia matki na leczenie. Jest to warunek konieczny, ponieważ istnieje wysokie ryzyko, że matka skrzywdzi siebie i/lub dziecko.

## Objawy

- **Halucynacje** - widzi się, słyszy bądź czuje rzeczy/osoby, które nie istnieją w rzeczywistości, żyje się w świecie fantazji, częste są fantazje o zabiciu siebie, innych lub dziecka
- **Urojenia** - to nieprawdziwe myśli, przekonania, podtrzymywane mimo dowodów na ich nieprawdziwość np. matka może być przekonana o nadnaturalnej niezwykłości, uważać że zagraża jej i jej dziecku nieustanne niebezpieczeństwo, może uważać że w dziecko wstąpił demon
- **Zmiana charakteru** -  matka znacząco zmienia swoją osobowość, zachowuje się inaczej niż zwykle, czuje się wyobcowana (depersonalizacja) lub postrzega środowisko jako bardzo zmienione (derealizacja)
- **Utrata zahamowań** - osoba nie przestrzega reguł społecznych np. obraża innych, zachowuje się prowokacyjnie 
- **Obniżony nastrój lub nastrój maniakalny** - w przypadku obniżonego nastroju matka ma objawy depresyjne tzn. często płacze, wycofuje się, nie ma energii, zaś w przypadku nastroju maniakalnego matka dużo i szybko mówi, jest pobudzona, robi dużo rzeczy na raz, jest przesadnie szczęśliwa i żywiołowa
- **Dezorientacja** - osoba może nie wiedzieć gdzie się znajduje i co robi w danym miejscu



## Leczenie

Gdy zauważysz u siebie lub osoby bliskiej powyższe objawy natychmiast zadzwoń na pogotowie, które poinformuje Cię o dalszych krokach: 

Tel. 112                  lub             999

Jeśli nie zostanie natychmiastowo podjęte leczenie, może nastąpić pogorszenie się stanu matki, która może stanowić zagrożenie dla siebie i dziecka. Zazwyczaj matka nie zdaje sobie sprawy z tego, że jest chora. W tym wypadku działanie partnera, rodziny lub przyjaciół jest niezwykle istotne. W momencie zauważenia zmiany w zachowaniu matki nie należy zwlekać, lecz jak najszybciej skontaktować się ze szpitalem.


## Przyczyny
Nie wiadomo, co powoduje psychozę poporodową, ale ryzyko jest większe, jeśli:

- Matka cierpiała na psychozę poporodową po poprzedniej ciąży
- Matka cierpiała wcześniej na chorobę afektywną dwubiegunową lub schizofrenię
- Istnieje w rodzinie historia chorób psychicznych, zwłaszcza psychozy poporodowej


Jeśli wiesz, że jesteś w grupie wysokiego ryzyka rozwoju psychozy poporodowej, podczas ciąży powinnaś skorzystać ze specjalistycznej opieki i zgłosić się do psychiatry. To jedyny sposób aby przeciwdziałać rozwojowi choroby.


## Rokowanie
Gdy kobieta otrzyma odpowiednią i szybką pomoc tzn. otrzyma leczenie farmakologiczne i wsparcie terapeutyczne, to zazwyczaj jej stan polepsza się po 2 do 12 tygodni. Całkowity proces rekonwalescencji trwa od 6 miesięcy do roku lub więcej. Większość matek po otrzymaniu leczenia wraca do pełni zdrowia.


## W jaki sposób wspierać matkę
- Bądź cierpliwy i wyrozumiały
- Otwarcie pytaj jakiej pomocy potrzebuje osoba chora
- W miarę możliwości pomagaj w porządkach domowych, zakupach, gotowaniu
- Pomagaj w opiece nad dzieckiem, szczególnie podczas nocnych karmień, gdyż sen jest niezwykle istotny w procesie zdrowienia 
- Mów tak często jak to konieczne, że kobieta nie jest winna tego, że jest chora
- Zapewniaj kobietę, że ją kochasz i że zawsze może ona na Ciebie liczyć
- Słuchaj i miej czas dla osoby chorej
- Zachowuj spokój podczas jej ewentualnych wybuchów złości/ płaczu
- Ogranicz wizyty gości
- Możesz zaproponować, że ty będziesz kontaktować się z waszymi bliskimi i przyjaciółmi


## Wsparcie dla partnera, bliskich i przyjaciół
Fakt zachorowania osoby bliskiej na psychozę poporodową jest ogromnie stresującym wydarzeniem dla najbliższych osób. Pamiętaj, żeby zadbać też o siebie. Staraj się znajdywać czas dla siebie, rozmawiaj z zaufanymi osobami o tym co Cię spotyka, a kiedy widzisz potrzebę, nie bój się poprosić o pomoc i udać się do specjalisty.




## Bibliografia

VanderKruik, R., Barreix, M., Chou, D., Allen, T., Say, L., & Cohen, L. S. (2017). The global prevalence of postpartum psychosis: a systematic review. BMC psychiatry, 17(1), 272.

Sit, D., Rothschild, A. J., & Wisner, K. L. (2006). A review of postpartum psychosis. Journal of women's health, 15(4), 352-368.

[https://www.nhs.uk/conditions/post-partum-psychosis/](https://www.nhs.uk/conditions/post-partum-psychosis/)
